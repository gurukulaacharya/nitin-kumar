{
  "originalText": "पर्वत प्रदेश में पावस\n\nपावस ऋतु थी, पर्वत प्रदेश,\nपल-पल परिवर्तित प्रकृति-वेश।\n\nमेखलाकार पर्वत अपार\nअपने सहस्र दृग-सुमन फाड़,\nअवलोक रहा है बार-बार\nनीचे जल में निज महाकार,\n\n–जिसके चरणों में पला ताल\nदर्पण-सा फैला है विशाल!\n\nगिरि का गौरव गाकर झर-झर\nमद में नस-नस उत्तेजित कर\nमोती की लड़ियों-से सुंदर\nझरते हैं झाग भरे निर्झर!\nगिरिवर के उर से उठ-उठ कर\nउच्चाकांक्षाओं से तरुवर\nहैं झाँक रहे नीरव नभ पर\nअनिमेष, अटल, कुछ चिंतापर।\n\nउड़ गया, अचानक लो, भूधर\nफड़का अपार पारद के पर!\n\nरव-शेष रह गए हैं निर्झर!\nहै टूट पड़ा भू पर अंबर!\n\nधँस गए धरा में सभय शाल!\nउठ रहा धुआँ, जल गया ताल!\n— यों जलद-यान में विचर-विचर\nथा इंद्र खेलता इंद्रजाल。",
  "authorBio": "सुमित्रानंदन पंत (1900-1977)\n\n20 मई 1900 को उत्तराखंड के कौसानी-अल्मोड़ा में जन्मे सुमित्रानंदन पंत ने बचपन से ही कविता लिखना शुरू कर दिया था। सात साल की उम्र में स्कूल में काव्य पाठ के लिए पुरस्कृत हुए। 1915 में स्थायी रूप से साहित्य सृजन शुरू किया और छायावाद के प्रमुख स्तंभ के रूप में जाने गए। पंत जी की आरंभिक कविताओं में प्रकृति प्रेम और रहस्यवाद झलकता है।",
  "qa": "प्रश्न-अभ्यास\n\n( क ) निम्नलिखित प्रश्नों के उत्तर दीजिए-\n1. पावस ऋतु में प्रकृति में कौन-कौन से परिवर्तन आते हैं? कविता के आधार पर स्पष्ट कीजिए।\n2. 'मेखलाकार' शब्द का क्या अर्थ है? कवि ने इस शब्द का प्रयोग यहाँ क्यों किया है?\n3. 'सहस्र दृग-सुमन' से क्या तात्पर्य है? कवि ने इस पद का प्रयोग किसके लिए किया होगा?\n4. कवि ने तालाब की समानता किसके साथ दिखाई है और क्यों?\n5. पर्वत के हृदय से उठकर ऊँचे-ऊँचे वृक्ष आकाश की ओर क्यों देख रहे थे और वे किस बात को प्रतिबिंबित करते हैं?\n6. शाल के वृक्ष भयभीत होकर धरती में क्यों धँस गए?\n7. झरने किसके गौरव का गान कर रहे हैं? बहते हुए झरने की तुलना किससे की गई है?",
  "vocabulary": "पावस - वर्षा ऋतु\nप्रकृति-वेश - प्रकृति का रूप\nमेखलाकार - करधनी के आकार की पहाड़ की ढाल\nसहस्र - हज़ार\nदृग-सुमन - पुष्प रूपी आँखें\nअवलोक - देखना\nमहाकार - विशाल आकार\nदर्पण - आईना\nमद - मस्ती\nझाग - फेन\nउर - हृदय\nउच्चाकांक्षा - ऊँचा उठने की कामना\nतरुवर - पेड़\nनीरव नभ - शांत आकाश\nअनिमेष - एकटक\nचिंतापर - चिंतित / चिंता में डूबा हुआ\nभूधर - पहाड़\nपारद के पर - पारे के समान धवल एवं चमकीले पंख\nरव-शेष - केवल आवाज़ का रह जाना\nसभय - भय के साथ\nशाल - एक वृक्ष का नाम\nताल - तालाब\nजलद-यान - बादल रूपी विमान\nविचर - घूमना\nइंद्रजाल - जादूगरी"
}
