{
  "originalText": "साखी\n\nऐसी बाँणी बोलिये, मन का आपा खोइ।\nअपना तन सीतल करै, औरन कौं सुख होइ।।\n\nकस्तूरी कुंडलि बसै, मृग ढूँढै बन माँहि।\nऐसैं घटि घटि राँम है, दुनियाँ देखै नाँहिं॥\n\nजब मैं था तब हरि नहीं, अब हरि हैं मैं नाँहि।\nसब अँधियारा मिटि गया, जब दीपक देख्या माँहि॥\n\nसुखिया सब संसार है, खायै अरू सोवै।\nदुखिया दास कबीर है, जागै अरू रोवै।।\n\nबिरह भुवंगम तन बसै, मंत्र न लागै कोइ।\nराम बियोगी ना जिवै, जिवै तो बौरा होइ।।\n\nनिंदक नेड़ा राखिये, आँगणि कुटी बँधाइ।\nबिन साबण पाँणीं बिना, निरमल करै सुभाइ।।\n\nपोथी पढ़ि पढ़ि जग मुवा, पंडित भया न कोइ।\nऐकै अषिर पीव का, पढ़ै सु पंडित होइ।।\n\nहम घर जाल्या आपणाँ, लिया मुराड़ा हाथि।\nअब घर जालौं तास का, जे चलै हमारे साथि॥",
  "authorBio": "कबीर (1398-1518)\nकबीर का जन्म 1398 में काशी में हुआ माना जाता है। गुरु रामानंद के शिष्य कबीर ने 120 वर्ष की आयु पाई। जीवन के अंतिम कुछ वर्ष मगहर में बिताए. और वहीं चिरनिद्रा में लीन हो गए। कबीर का आविर्भाव ऐसे समय में हुआ था जब राजनीतिक, धार्मिक और सामाजिक क्रांतियाँ अपने चरम पर थीं। कबीर क्रांवदर्शी कवि थे। उनकी कविता में गहरी सामाजिक चेतना प्रकट होती है। उनकी कविता सहज ही मर्म को छू लेती है। एक ओर धर्म के बाह्याडंबरों पर उन्होंने गहरी और तीखी चोट की है तो दूसरी ओर आत्मा-परमात्मा के विरह-मिलन के भावपूर्ण गीत गाए हैं। कबीर शास्त्रीय ज्ञान की अपेक्षा अनुभव ज्ञान को अधिक महत्त्व देते थे। उनका विश्वास सत्संग में था और वे मानते थे कि ईश्वर एक है, वह निर्विकार है, अरूप है। कबीर की भाषा पूर्वी जनपद की भाषा थी। उन्होंने जनचेतना और जनभावनाओं को अपने सबद और साखियों के माध्यम से जन-जन तक पहुँचाया।",
  "qa": "",
  "vocabulary": ""
}
