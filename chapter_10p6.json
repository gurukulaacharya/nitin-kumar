{
  "originalText": "तोप\n\nकंपनी बाग के मुहाने पर\nधर रखी गई है यह 1857 की तोप\nइसकी होती है बड़ी सम्हाल, विरासत में मिले\nकंपनी बाग की तरह\nसाल में चमकाई जाती है दो बार।\n\nसुबह-शाम कंपनी बाग में आते हैं बहुत से सैलानी\nउन्हें बताती है यह तोप\nकि मैं बड़ी जबर\nउड़ा दिए थे मैंने\nअच्छे-अच्छे सूरमाओं के धज्जे\nअपने ज़माने में\n\nअब तो बहरहाल\nछोटे लड़कों की घुड़सवारी से अगर यह फ़ारिग हो\nतो उसके ऊपर बैठकर\nचिड़ियाँ ही अकसर करती हैं गपशप\nकभी-कभी शैतानी में वे इसके भीतर भी घुस जाती हैं\nखास कर गौरैयें\n\nवे बताती हैं कि दरअसल कितनी भी बड़ी हो तोप\nएक दिन तो होना ही है उसका मुँह बंद।",
  "authorBio": "वीरेन डंगवाल (1947-2015)\n\n5 अगस्त 1947 को उत्तराखंड के टिहरी गढ़वाल ज़िले के कीर्तिनगर में जन्मे वीरेन डंगवाल ने आरंभिक शिक्षा नैनीताल में और उच्च शिक्षा इलाहाबाद में पाई। पेशे से प्राध्यापक डंगवाल पत्रकारिता से भी जुड़े हुए हैं। समाज के साधारण जन और हाशिए पर स्थित जीवन के विलक्षण ब्योरे और दृश्य वीरेन की कविताओं की विशिष्टता मानी जाती है।",
  "qa": "प्रश्न-अभ्यास\n\n( क ) निम्नलिखित प्रश्नों के उत्तर दीजिए-\n1. विरासत में मिली चीज़ों की बड़ी सँभाल क्यों होती है? स्पष्ट कीजिए।\n2. इस कविता से आपको तोप के विषय में क्या जानकारी मिलती है?\n3. कंपनी बाग में रखी तोप क्या सीख देती है?\n4. कविता में तोप को दो बार चमकाने की बात की गई है। ये दो अवसर कौन-से होंगे?",
  "vocabulary": "मुहाने - प्रवेश द्वार पर\nधर रखी - रखी गई\nसम्भाल - देखभाल\nविरासत - पूर्व पीढ़ियों से प्राप्त वस्तुएँ\nसैलानी - दर्शनीय स्थलों पर आने वाले यात्री\nसूरमा( ओं ) - वीर\nधज्जे - चिथड़े-चिथड़े करना\nफ़ारिग - मुक्त / खाली\nकंपनी बाग - गुलाम भारत में 'ईस्ट इंडिया कंपनी' द्वारा जगह-जगह पर बनवाए गए बाग-बगीचों में से कानपुर में बनवाया गया एक बाग"
}
