{
  "originalText": "गीत-अगीत\n\n(1)\n\nगाकर गीत विरह के तटिनी\nवेगवती बहती जाती है,\nदिल हलका कर लेने को\nउपलों से कुछ कहती जाती है।\nतट पर एक गुलाब सोचता,\n“देते स्वर यदि मुझे विधाता,\nअपने पतझर के सपनों का\nमैं भी जग को गीत सुनाता।”\n\nगा-गाकर बह रही निर्झरी,\nपाटल मूक खड़ा तट पर है।\nगीत, अगीत, कौन सुंदर है?\n\n(2)\nबैठा शुक उस घनी डाल पर\nजो खोंते पर छाया देती।\nपंख फुला नीचे खोंते में\nशुकी बैठ अंडे है सेती।\nगाता शुक जब किरण वसंती\nछूती अंग पर्ण से छनकर।\nकिंतु, शुकी के गीत उमड़कर\nरह जाते सनेह में सनकर।\n\nगूँज रहा शुक का स्वर वन में,\nफूला मग्न शुकी का पर है।\nगीत, अगीत, कौन सुंदर है?\n\n(3)\nदो प्रेमी हैं यहाँ, एक जब\nबड़े साँझ आल्हा गाता है,\nपहला स्वर उसकी राधा को\nघर से यहाँ खींच लाता है।\nचोरी-चोरी खड़ी नीम की\nछाया में छिपकर सुनती है,\n'हुई न क्यों मैं कड़ी गीत की\nबिधना', यों मन में गुनती है।\nवह गाता, पर किसी वेग से\nफूल रहा इसका अंतर है।\nगीत, अगीत, कौन सुंदर है?",
  "authorBio": "रामधारी सिंह दिनकर (1908 - 1974)\n\nरामधारी सिंह दिनकर का जन्म बिहार के मुंगेर जिले के सिमरिया गाँव में 30 सितंबर 1908 को हुआ। वे सन् 1952 में राज्यसभा के सदस्य मनोनीत किए गए। भारत सरकार ने इन्हें 'पद्मभूषण' अलंकरण से भी अलंकृत किया। दिनकर जी को 'संस्कृति के चार अध्याय' पुस्तक पर साहित्य अकादमी पुरस्कार मिला। अपनी काव्यकृति 'उर्वशी' के लिए इन्हें ज्ञानपीठ पुरस्कार से सम्मानित किया गया।\n\nदिनकर की प्रमुख कृतियाँ हैं : हुंकार, कुरुक्षेत्र, रश्मिरथी, परशुराम की प्रतीक्षा, उर्वशी और संस्कृति के चार अध्याय।\n\nदिनकर ओज के कवि माने जाते हैं। इनकी भाषा अत्यंत प्रवाहमूर्ण, ओजस्वी और सरल है। दिनकर की सबसे बड़ी विशेषता है अपने देश और युग के सत्य के प्रति सजगता। दिनकर में विचार और संवेदना का सुंदर समन्वय दिखाई देता है। इनकी कुछ कृतियों में प्रेम और सौंदर्य का भी चित्रण है।",
  "vocabulary": "तटिनी — नदी, तटों के बीच बहती हुई\nवेगवती — तेज़ गति से\nउपलों — किनारों से\nविधाता — ईश्वर\nनिर्झरी — झरना, नदी\nपाटल — गुलाब\nशुक — तोता\nखोंते — घोंसला\nपर्ण — पत्ता, पंख\nशुकी — मादा तोता\nआल्हा — एक लोक-काव्य का नाम\nकड़ी — वे छंद जो गीत को जोड़ते हैं\nबिधना — भाग्य, विधाता\nगुनती — विचार करती है\nवेग — गति",
  "qa": "प्रश्न-अभ्यास\n\n1. निम्नलिखित प्रश्नों के उत्तर दीजिए-\n(क) नदी का किनारों से कुछ कहते हुए बह जाने पर गुलाब क्या सोच रहा है? इससे संबंधित पंक्तियों को लिखिए।\n(ख) जब शुक गाता है, तो शुकी के हृदय पर क्या प्रभाव पड़ता है?\n(ग) प्रेमी जब गीत गाता है, तब प्रेमिका की क्या इच्छा होती है?\n(घ) प्रथम छंद में वर्णित प्रकृति-चित्रण को लिखिए।\n(ङ) प्रकृति के साथ पशु-पक्षियों के संबंध की व्याख्या कीजिए।\n(च) मनुष्य को प्रकृति किस रूप में आंदोलित करती है? अपने शब्दों में लिखिए।\n(छ) सभी कुछ गीत है, अगीत कुछ नहीं होता। कुछ अगीत भी होता है क्या? स्पष्ट कीजिए।\n(ज) 'गीत-अगीत' के केंद्रीय भाव को लिखिए।\n\n2. संदर्भ-सहित व्याख्या कीजिए-\n(क) अपने पतझर के सपनों का\nमैं भी जग को गीत सुनाता\n(ख) गाता शुक जब किरण वसंती\nछूती अंग पर्ण से छनकर\n(ग) हुई न क्यों मैं कड़ी गीत की\nबिधना यों मन में गुनती है"
}