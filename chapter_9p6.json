{
  "originalText": "अग्नि पथ\n\nअग्नि पथ! अग्नि पथ! अग्नि पथ!\n\nवृक्ष हों भले खड़े,\nहों घने, हों बड़े,\nएक पत्र-छाँह भी माँग मत, माँग मत, माँग मत!\nअग्नि पथ! अग्नि पथ! अग्नि पथ!\n\nतू न थकेगा कभी!\nतू न थमेगा कभी!\nतू न मुड़ेगा कभी!—कर शपथ, कर शपथ, कर शपथ!\nअग्नि पथ! अग्नि पथ! अग्नि पथ!\n\nयह महान दृश्य है—\nचल रहा मनुष्य है\nअश्रु-स्वेद-रक्त से लथपथ, लथपथ, लथपथ!\nअग्नि पथ! अग्नि पथ! अग्नि पथ!",
  "authorBio": "हरिवंशराय बच्चन (1907 - 2003)\n\nहरिवंशराय बच्चन का जन्म उत्तर प्रदेश के इलाहाबाद शहर में 27 नवंबर 1907 को हुआ। ‘बच्चन’ इनका माता-पिता द्वारा प्यार से लिया जानेवाला नाम था, जिसे इन्होंने अपना उपनाम बना लिया था। बच्चन कुछ समय तक विश्वविद्यालय में प्राध्यापक रहने के बाद भारतीय विदेश सेवा में चले गए थे। इस दौरान इन्होंने कई देशों का भ्रमण किया और मंच पर ओजस्वी वाणी में काव्यपाठ के लिए विख्यात हुए। बच्चन की कविताएँ सहज और संवेदनशील हैं। इनकी रचनाओं में व्यक्ति-वेदना, राष्ट्र-चेतना और जीवन-दर्शन के स्वर मिलते हैं। इन्होंने आत्मविश्लेषणवाली कविताएँ भी लिखी हैं। राजनैतिक जीवन के ढोंग, सामाजिक असमानता और कुरीतियों पर व्यंग्य किया है। कविता के अलावा बच्चन ने अपनी आत्मकथा भी लिखी, जो हिंदी गद्य की बेजोड़ कृति मानी गई।",
  "vocabulary": "अग्नि पथ – कठिनाइयों से भरा हुआ मार्ग, आगयुक्त मार्ग\nपत्र – पत्ता\nशपथ – कसम, सौगंध\nअश्रु – आँसू\nस्वेद – पसीना\nरक्त – खून, शोणित\nलथपथ – सना हुआ",
  "qa": "प्रश्न-अभ्यास\n\n1. निम्नलिखित प्रश्नों के उत्तर दीजिए-\n(क) कवि ने ‘अग्नि पथ’ किसके प्रतीक स्वरूप प्रयोग किया है?\n(ख) ‘माँग मत’, ‘कर शपथ’, ‘लथपथ’ इन शब्दों का बार-बार प्रयोग कर कवि क्या कहना चाहता है?\n(ग) ‘एक पत्र-छाँह भी माँग मत’ इस पंक्ति का आशय स्पष्ट कीजिए।\n\n2. निम्नलिखित का भाव स्पष्ट कीजिए-\n(क) तू न थमेगा कभी\nतू न मुड़ेगा कभी\n(ख) चल रहा मनुष्य है\nअश्रु-स्वेद-रक्त से लथपथ, लथपथ, लथपथ\n\n3. इस कविता का मूलभाव क्या है? स्पष्ट कीजिए।"
}