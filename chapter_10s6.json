{
  "originalText": "पतझड़ में टूटी पत्तियाँ\n\n(I) गिन्नी का सोना\n\nशुद्ध सोना अलग है और गिन्नी का सोना अलग। गिन्नी के सोने में थोड़ा-सा ताँबा मिलाया हुआ होता है, इसलिए वह ज़्यादा चमकता है और शुद्ध सोने से मज़बूत भी होता है। औरतें अक्सर इसी सोने के गहने बनवा लेती हैं।\nफिर भी होता तो वह है गिन्नी का ही सोना।\nशुद्ध आदर्श भी शुद्ध सोने के जैसे ही होते हैं। चंद लोग उनमें व्यावहारिकता का थोड़ा-सा ताँबा मिला देते हैं और चलाकर दिखाते हैं। तब हम लोग उन्हें 'प्रैक्टिकल आइडियलिस्ट' कहकर उनका बखान करते हैं।\nपर बात न भूलें कि बखान आदर्शों का नहीं होता, बल्कि व्यावहारिकता का होता है। और जब व्यावहारिकता का बखान होने लगता है तब 'प्रैक्टिकल आइडियलिस्टों' के जीवन से आदर्श धीरे-धीरे पीछे हटने लगते हैं और उनकी व्यवहारिक सूझबूझ ही आगे आने लगती है।\nसोना पीछे रहकर ताँबा ही आगे आता है।\nचंद लोग कहते हैं, गांधीजी 'प्रैक्टिकल आइडियलिस्ट' थे। व्यावहारिकता को पहचानते थे। उसकी कीमत जानते थे। इसीलिए वे अपने विलक्षण आदर्श चला सके। वरना हवा में ही उड़ते रहते। देश उनके पीछे न जाता।\nहाँ, पर गांधीजी कभी आदर्शों को व्यावहारिकता के स्तर पर उतरने नहीं देते थे। बल्कि व्यावहारिकता को आदर्शों के स्तर पर चढ़ाते थे। वे सोने में ताँबा नहीं बल्कि ताँबे में सोना मिलाकर उसकी कीमत बढ़ाते थे।\nइसलिए सोना ही हमेशा आगे आता रहता था। व्यवहारवादी लोग हमेशा सजग रहते हैं। लाभ-हानि का हिसाब लगाकर ही कदम उठाते हैं। वे जीवन में सफल होते हैं, अन्यों से आगे भी जाते हैं पर क्या वे ऊपर चढ़ते हैं। खुद ऊपर चढ़ें और अपने साथ दूसरों को भी ऊपर ले चलें, यही महत्त्व की बात है। यह काम तो हमेशा आदर्शवादी लोगों ने ही किया है। समाज के पास अगर शाश्वत मूल्यों जैसा कुछ है तो वह आदर्शवादी लोगों का ही दिया हुआ है। व्यवहारवादी लोगों ने तो समाज को गिराया ही है।\n\n( II ) झेन की देन\n\nजापान में मैंने अपने एक मित्र से पूछा, “यहाँ के लोगों को कौन-सी बीमारियाँ अधिक होती हैं?”\n“मानसिक”, उन्होंने जवाब दिया, “यहाँ के अस्सी फ़ीसदी लोग मनोरुग्ण हैं।”\n“इसकी क्या वजह है?”\nकहने लगे, “हमारे जीवन की रफ़्तार बढ़ गई है। यहाँ कोई चलता नहीं, बल्कि दौड़ता है। कोई बोलता नहीं, बकता है। हम जब अकेले पड़ते हैं तब अपने आपसे लगातार बड़बड़ाते रहते हैं। ...अमेरिका से हम प्रतिस्पर्धा करने लगे। एक महीने में पूरा होने वाला काम एक दिन में ही पूरा करने की कोशिश करने लगे। वैसे भी दिमाग़ की रफ़्तार हमेशा तेज़ ही रहती है। उसे 'स्पीड' का इंजन लगाने पर वह हज़ार गुना अधिक रफ़्तार से दौड़ने लगता है। फिर एक क्षण ऐसा आता है जब दिमाग़ का तनाव बढ़ जाता है और पूरा इंजन टूट जाता है। ...यही कारण है जिससे मानसिक रोग यहाँ बढ़ गए हैं।...” शाम को वह मुझे एक 'टी-सेरेमनी' में ले गए। चाय पीने की यह एक विधि है। जापानी में उसे चा-नो-यू कहते हैं।\nवह एक छः मंज़िली इमारत थी जिसकी छत पर दफ़्ती की दीवारोंवाली और तातामी (चटाई) की ज़मीनवाली एक सुंदर पर्णकुटी थी। बाहर बेढब-सा एक मिट्टी का बरतन था। उसमें पानी भरा हुआ था। हमने अपने हाथ-पाँव इस पानी से धोए। तौलिए से पोंछे और अंदर गए। अंदर 'चाजीन' बैठा था। हमें देखकर वह खड़ा हुआ। कमर झुकाकर उसने हमें प्रणाम किया। दो...ज़ो...(आइए, तशरीफ़ लाइए) कहकर स्वागत किया। बैठने की जगह हमें दिखाई। अँग़ीठी सुलगाई। उस पर चायदानी रखी। बगल के कमरे में जाकर कुछ बरतन ले आया। तौलिए से बरतन साफ़ किए। सभी क्रियाएँ इतनी गरिमापूर्ण ढंग से कीं कि उसकी हर भंगिमा से लगता था मानो जयजयवंती के सुर गूँज रहे हों। वहाँ का वातावरण इतना शांत था कि चायदानी के पानी का खदबदाना भी सुनाई दे रहा था। चाय तैयार हुई। उसने वह प्यालों में भरी। फिर वे प्याले हमारे सामने रख दिए गए। वहाँ हम तीन मित्र ही थे। इस विधि में शांति मुख्य बात होती है। इसलिए वहाँ तीन से अधिक आदमियों को प्रवेश नहीं दिया जाता। प्याले में दो घूँट से अधिक चाय नहीं थी। हम ओठों से प्याला लगाकर एक-एक बूँद चाय पीते रहे। करीब डेढ़ घंटे तक चुसकियों का यह सिलसिला चलता रहा।\nपहले दस-पंद्रह मिनट तो मैं उलझन में पड़ा। फिर देखा, दिमाग की रफ़्तार धीरे-धीरे धीमी पड़ती जा रही है। थोड़ी देर में बिलकुल बंद भी हो गई। मुझे लगा, मानो अनंतकाल में मैं जी रहा हूँ। यहाँ तक कि सन्नाटा भी मुझे सुनाई देने लगा।\nअकसर हम या तो गुज़रे हुए दिनों की खट्टी-मीठी यादों में उलझे रहते हैं या भविष्य के रंगीन सपने देखते रहते हैं। हम या तो भूतकाल में रहते हैं या भविष्यकाल में। असल में दोनों काल मिथ्या हैं। एक चला गया है, दूसरा आया नहीं है। हमारे सामने जो वर्तमान क्षण है, वही सत्य है। उसी में जीना चाहिए। चाय पीते-पीते उस दिन मेरे दिमाग से भूत और भविष्य दोनों काल उड़ गए थे। केवल वर्तमान क्षण सामने था। और वह अनंतकाल जितना विस्तृत था।\n\nजीना किसे कहते हैं, उस दिन मालूम हुआ। \nझेन परंपरा की यह बड़ी देन मिली है जापानियों को!",
  "authorBio": "रवींद्र केलेकर\n7 मार्च 1925 को कोंकण क्षेत्र में जन्मे रवींद्र केलेकर छात्र जीवन से ही गोवा मुक्ति आंदोलन में शामिल हो गए थे। गांधीवादी चिंतक के रूप में विख्यात केलेकर ने अपने लेखन में जन-जीवन के विविध पक्षों, मान्यताओं और व्यक्तिगत विचारों को देश और समाज के परिप्रेक्ष्य में प्रस्तुत किया है। इनकी अनुभवजन्य टिप्पणियों में अपने चिंतन की मौलिकता के साथ ही मानवीय सत्य तक पहुँचने की सहज चेष्टा रहती है। कोंकणी और मराठी के शीर्षस्थ लेखक और पत्रकार रवींद्र केलेकर की कोंकणी में पच्चीस, मराठी में तीन, हिंदी और गुजराती में भी कुछेक पुस्तकें प्रकाशित हैं। केलेकर ने काका कालेलकर की अनेक पुस्तकों का संपादन और अनुवाद भी किया है। गोवा कला अकादमी के साहित्य पुरस्कार सहित कई पुरस्कारों से सम्मानित केलेकर की प्रमुख कृतियाँ हैं—कोंकणी में उजवाढाचे सूर , समिधा , सांगली , ओथांबे ; मराठी में कोंकणीचें राजकरण , जापान जसा दिसला और हिंदी में पतझर में टूटी पत्तियाँ ।",
  "vocabulary": "व्यावहारिकता - समय और अवसर देखकर कार्य करने की सूझ\nप्रैक्टिकल आइडियालिस्ट - व्यावहारिक आदर्श\nबखान - वर्णन करना / बयान करना\nसूझ-बूझ - काम करने की समझ\nस्तर - श्रेणी\nके स्तर - के बराबर\nसजग - सचेत\nशाश्वत - जो सदैव एक-सा रहे / जो बदला न जा सके\nशुद्ध सोना - 24 कैरेट का (बिना मिलावट का) सोना\nगिन्नी का सोना - 22 कैरेट (सोने में ताँबा मिला हुआ) का सोना जिससे गहने बनाए जाते हैं\nमानसिक - मस्तिष्क संबंधी / दिमागी\nमनोरुग्ण - तनाव के कारण मन से अस्वस्थ\nप्रतिस्पर्द्धा - होड़\nस्पीड - गति\nटी-सेरेमनी - जापान में चाय पीने का विशेष आयोजन\nचा-नो-यू - जापानी में टी-सेरेमनी का नाम\nदफ़्ती - लकड़ी की खोखली सरकने वाली दीवार जिस पर चित्रकारी होती है\nपर्णकुटी - पत्तों से बनी कुटिया\nबेढब-सा - बेडौल-सा\nचाजीन - जापानी विधि से चाय पिलाने वाला\nगरिमापूर्ण – सलीके से\nभंगिमा – मुद्रा\nजयजयवंती – एक राग का नाम\nखदबदाना – उबलना\nउलझन – असमंजस की स्थिति\nअनंतकाल – वह काल जिसका अंत न हो\nसन्नाटा – खामोशी\nमिथ्या – भ्रम",
  "qa": "प्रश्न-अभ्यास\n\nमौखिक\n\nनिम्नलिखित प्रश्नों के उत्तर एक-दो पंक्तियों में दीजिए–\nI\n1. शुद्ध सोना और गिन्नी का सोना अलग क्यों होता है?\n2. प्रैक्टिकल आइडियालिस्ट किसे कहते हैं?\n3. पाठ के संदर्भ में शुद्ध आदर्श क्या है?\n\nII\n4. लेखक ने जापानियों के दिमाग में 'स्पीड' का इंजन लगने की बात क्यों कही है?\n5. जापानी में चाय पीने की विधि को क्या कहते हैं?\n6. जापान में जहाँ चाय पिलाई जाती है, उस स्थान की क्या विशेषता है?\n\nलिखित\n\n(क) निम्नलिखित प्रश्नों के उत्तर (25-30 शब्दों में) लिखिए–\n\nI\n1. शुद्ध आदर्श की तुलना सोने से और व्यावहारिकता की तुलना ताँबे से क्यों की गई है?\n\nII\n2. चाजीन ने कौन-सी क्रियाएँ गरिमापूर्ण ढंग से पूरी कीं?\n3. 'टी-सेरेमनी' में कितने आदमियों को प्रवेश दिया जाता था और क्यों?\n4. चाय पीने के बाद लेखक ने स्वयं में क्या परिवर्तन महसूस किया?\n\n(ख) निम्नलिखित प्रश्नों के उत्तर (50-60 शब्दों में) लिखिए–\n\nI\n1. गांधीजी में नेतृत्व की अद्भुत क्षमता थी; उदाहरण सहित इस बात की पुष्टि कीजिए।\n2. आपके विचार से कौन-से ऐसे मूल्य हैं जो शाश्वत हैं? वर्तमान समय में इन मूल्यों की प्रासंगिकता स्पष्ट कीजिए।\n3. अपने जीवन की किसी ऐसी घटना का उल्लेख कीजिए जब–\n   (1) शुद्ध आदर्श से आपको हानि-लाभ हुआ हो।\n   (2) शुद्ध आदर्श में व्यावहारिकता का पुट देने से लाभ हुआ हो।\n4. 'शुद्ध सोने में ताँबे की मिलावट या ताँबे में सोना', गांधीजी के आदर्श और व्यवहार के संदर्भ में यह बात किस तरह झलकती है? स्पष्ट कीजिए।\n5. 'गिरगिट' कहानी में आपने समाज में व्याप्त अवसरानुसार अपने व्यवहार को पल-पल में बदल डालने की एक बानगी देखी। इस पाठ के अंश 'गिन्नी का सोना' के संदर्भ में स्पष्ट कीजिए कि 'आदर्शवादिता' और 'व्यावहारिकता' इनमें से जीवन में किसका महत्त्व है?\nII\n6. लेखक के मित्र ने मानसिक रोग के क्या-क्या कारण बताए? आप इन कारणों से कहाँ तक सहमत हैं?\n7. लेखक के अनुसार सत्य केवल वर्तमान है, उसी में जीना चाहिए। लेखक ने ऐसा क्यों कहा होगा? स्पष्ट कीजिए।"
}
